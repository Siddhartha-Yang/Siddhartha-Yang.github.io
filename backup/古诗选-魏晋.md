# 杂诗
浮云何洋洋，愿因通我词。飘飘不可寄，徙倚徒相思。
人离皆复会，君独无返期。自君之出矣，明镜暗不治。
**思君如流水，何有穷已时。**
# 大人先生歌
**天地解兮六合开，星辰陨兮日月颓。我腾而上将何怀？**
# 燕饮诗
**天地开辟，日月重光。
遭逢际会，奉辞遐方。
将扫逋秽，还过故乡。
肃清万里，总齐八荒。
告成归老，待罪武阳。**
# 杂言
雷隐隐，感妾心，倾耳清听非车音。
# 吴楚歌
燕人美兮赵女佳，其室则迩兮限层崖。
云为车兮风为马，玉在山兮兰在野。
云无期兮风有止，思多端兮谁能理？
# 车遥遥篇
车遥遥兮马洋洋，追思君兮不可忘。
君安游兮西入秦，愿为影兮随君身。
君在阴兮影不见，君依光兮妾所愿。
# 陇西行
我静如镜，民动如烟。事以形兆，应以象悬。岂曰无才，世鲜兴贤。
# 咏史八首·其六
荆轲饮燕市，酒酣气益震。哀歌和渐离，谓若傍无人。
虽无壮士节，与世亦殊伦。高盼邈四海，豪右何足陈。
**贵者虽自贵，视之若埃尘。贱者虽自贱，重之若千钧。**
# 大道曲
青阳二三月，柳青桃复红。车马不相识，音落黄埃中。
# 女儿子
巴东三峡猿鸣悲，夜鸣三声泪沾衣。
我欲上蜀蜀水难，蹋蹀珂头腰环环。
# 三峡谣
朝见黄牛，暮见黄牛。三朝三暮，黄牛如故。
# 陇上歌
陇上壮士有陈安，躯干虽小腹中宽。
爱养将士同心肝，骢文马铁锻鞍。
七尺大刀奋如湍，丈八蛇矛左右盘。
十荡十决无当前，百骑俱出如云浮。
追者千万骑悠悠，战始三交失蛇矛。
弃我骢窜岩幽，为我外援而悬头。
**西流之水东流河，一去不还奈子何！**