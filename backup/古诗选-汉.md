# 大风歌
**大风起兮云飞扬。威加海内兮归故乡。安得猛士兮守四方！**
# 垓下歌
**力拔山兮气盖世，时不利兮骓不逝。骓不逝兮可奈何，虞兮虞兮奈若何。**
# 秋风辞
秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。
**少壮几时兮奈老何！**
# 李夫人歌
是耶非耶，立而望之，翩何姗姗其来迟！
# 诫子诗
明者处世，莫尚于中。优哉游哉，于道相从。
首阳为拙，柳下为工。饱食安步，以仕代农。
依隐玩世，诡时不逢。才尽身危，好名得华。
有群累生，孤贵失和。遗馀不匮，自尽无多。
圣人之道，一龙一蛇。形见神藏，与物变化。
随时之宜，无有常家。
# 李陵与苏武诗
嘉会难再遇，三载为千秋。临河濯长缨，念子怅悠悠。
远望悲风至，对酒不能酬。行人怀往路，何以慰我愁。
独有盈觞酒，与子结绸缪。
# 李延年歌
**北方有佳人，绝世而独立。
一顾倾人城，再顾倾人国。
宁不知倾城与倾国，佳人难再得。**
# 拊缶歌
田彼南山，芜秽不治。种一顷豆，落而为萁。
**人生行乐耳，须富贵何时。**
# 四愁诗
我所思兮在太山，欲往从之梁父艰。侧身东望涕沾翰。
美人赠我金错刀，何以报之英琼瑶。
路远莫致倚逍遥，何为怀忧心烦劳？
我所思兮在桂林，欲往从之湘水深。侧身南望涕沾襟。
美人赠我金琅玕，何以报之双玉盘。
路远莫致倚惆怅，何为怀忧心烦伤？
我所思兮在汉阳，欲往从之陇阪长。侧身西望涕沾裳。
美人赠我貂襜褕，何以报之明月珠。
路远莫致倚踟蹰，何为怀忧心烦纡？
我所思兮在雁门，欲往从之雪纷纷。侧身北望涕沾巾。
美人赠我锦绣段，何以报之青玉案。
路远莫致倚增叹，何为怀忧心烦惋？
# 九曲歌
年岁晚暮时已斜，安得力士翻日车。
# 董娇娆
洛阳城东路，桃李生路傍。花花自相对，叶叶自相当。
春风东北起，花叶正低昂。不知谁家子，提笼行采桑。
纤手折其枝，花落何飘飏！“请谢彼姝子，何为见损伤？”
“高秋八九月，白露变为霜。终年会飘堕，安得久馨香？”
“秋时自零落，春月复芬芳。何时盛年去，欢爱永相忘。”
吾欲竟此曲，此曲愁人肠。归来酌美酒，挟瑟上高堂。
# 古怨歌
**茕茕白兔，东走西顾。衣不如新，人不如故。**
# 梁甫吟
步出齐城门，遥望荡阴里。里中有三坟，累累正相似。
问是谁家墓，田疆古冶子。力能排南山，文能绝地纪。
**一朝被谗言，二桃杀三士。谁能为此谋，国相齐晏子。**
# 有所思
有所思，乃在大海南。何用问遗君？
双珠玳瑁簪，用玉绍缭之。
闻君有他心，拉杂摧烧之。摧烧之，当风扬其灰。
从今已往，勿复相思。
相思与君绝！鸡鸣狗吠，兄嫂当知之。妃呼豨！
秋风肃肃晨风飔，东方须臾高知之。
# 上邪
**上邪！我欲与君相知，长命无绝衰。
山无陵，江水为竭，冬雷震震，夏雨雪，天地合，乃敢与君绝！**
# 箜篌引
**公无渡河，公竟渡河，堕河而死，当奈公何？**
# 薤露歌
薤上露，何易晞。
**露晞明朝更复落，人死一去何时归！**
# 西门行
出西门，步念之。今日不作乐，当待何时？
夫为乐，为乐当及时。何能坐愁怫郁，当复待来兹。
饮醇酒，炙肥牛。请呼心所欢，何用解愁忧。
**人生不满百，常怀千岁忧。**
昼短而夜长，何不秉烛游？
自非仙人王子乔，计会寿命难与期。自非仙人王子乔，计会寿命难与期。
人寿非金石，年命安可期。贪财爱惜费，但为后世嗤。
# 匈奴歌
**失我焉支山，令我妇女无颜色。
失我祁连山，使我六畜不蕃息。**