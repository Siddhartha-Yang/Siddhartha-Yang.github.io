# 古意赠今人
寒乡无异服，毡褐代文练。日日望君归，年年不解。
荆扬春蚤和，幽蓟犹霜霰。北寒妾已知，南心君不见。
谁为道辛苦，寄情双飞燕。形迫杼煎丝，颜落风催电。
容华一朝改，惟馀心不变。
# 青溪小姑歌
**日暮风吹，叶落依枝。丹心寸意，愁君未知。**
# 玉阶怨
夕殿下珠帘，流萤飞复息。长夜缝罗衣，思君此何极。
# 金谷聚
渠碗送佳人，玉杯邀上客。车马一东西，别后思今夕。
# 王孙游
绿草蔓如丝，杂树红英发。无论君不归，君归芳已歇。
# 别诗
白云山上尽，清风松下歇。欲识离人悲，孤台见明月。
# 有所思
别离安可再？而我更重之。佳人不相见，明月空在帷。
共御满堂酌，独敛向隅眉。中心乱如雪，宁知有所思？
# 别范安成
生平少年日，分手易前期。及尔同衰暮，非复别离时。
勿言一尊酒，明日难重持。梦中不识路，何以慰相思？
# 别诗
洛阳城东西，长作经时别。
**昔去雪如花，今来花似雪。**
# 寒夜怨
夜云生，夜鸿惊，凄切嘹唳伤夜情。
空山霜满高烟平，铅华沈照帐孤明。
寒月微，寒风紧，愁心绝，愁泪尽。
**情人不胜怨，思来谁能忍。**
# 断句
白云满鄣来，黄尘暗天起。关山四面绝，故乡几千里。
# 杨白花
**阳春二三月，杨柳齐作花。
春风一夜入闺闼，杨花飘荡落南家。
含情出户脚无力，拾得杨花泪沾臆。
春去秋来双燕子，愿衔杨花入窠里。**
# 咸阳王歌
可怜咸阳王，奈何作事误！金床玉几不能眠，夜踏霜与露。
洛水湛湛弥岸长，行人那得渡？
# 思公子
绮罗日减带，桃李无颜色。
**思君君未归，归来岂相识。**
# 挽歌
昔日驱驷马，谒帝长杨宫。
旌悬白云外，骑猎红尘中。
今来向漳浦，素盖转悲风。
**荣华与歌笑，万里尽成空。**
# 敕勒歌
**敕勒川，阴山下。天似穹庐，笼盖四野。
天苍苍，野茫茫，风吹草低见牛羊。**
# 重别周尚书
**阳关万里道，不见一人归。
唯有河边雁，秋来南向飞。**