# 无题
*唐·寒山*
众星罗列夜明深，岩点孤灯夜未沉。
**圆满光华不磨莹，挂在青天是我心。**
# 题凤翔府天庆观
*唐·吕岩*
得道年来八百秋，不曾飞剑取人头。
玉皇未有天符至，且货乌金混世流。
# 西江月·道德三皇五帝
*明 · 杨慎*
**道德三皇五帝，功名夏后商周。** 七雄五霸斗春秋。顷刻兴亡过手。
青史几行名姓，北邙无数荒丘。 **前人田地后人收。说甚龙争虎斗。**
# 蝶恋花·人生南北多歧路
*清 · 吴敬梓*
**人生南北多歧路，将相神仙，也要凡人做。** 百代兴亡朝复暮，江风吹倒前朝树。
**功名富贵无凭据，费尽心情，总把流光误。** 浊酒三杯沉醉去，水流花谢知何处。